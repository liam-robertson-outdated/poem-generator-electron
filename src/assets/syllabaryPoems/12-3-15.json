{"poem": {"title": "On seein 'Penis Envoi' on a contents page and wunnerin whit it cd mean", "author": "Peter McCarey", "text": "Go littel prick, lyke tae a cordliss moose,\nlee aff the gentle furrow\namid the winter bracken o the mons,\nan snoove in every burrow\nyou kin squeeze or rattle roon in.\nMak mair contax\nthn a public libury copy say of\nMichael Jackson: the buke o the\nfilm o the tune, or Cawse\nma Politan, or Jings, or Peepil's Fren.\nJist mind y pick up less in the way o\nviral anecdotage\non the wey. Dust jaicket, eh?\nAn whin yir back,\nforwandirt and forjaisket\nwi makin the maukin ding,\nan whin ma liver's back fae Burgundy,\nmy hert fi the Hielans, ma lungs\nfae the laundry, and my brains,\nmy squasshy walnut smergh fi its\npickle-jaur in the oaffice,\nwe'll mibbe can get thegither\nan dae organic barbershop quintets\nunder ur windy. Mibbe she'll gie us\nundeclared employment the odd dinnertime,\nmunelight when the weanzr it school\nand the wee yin asleep in iz pram."}}